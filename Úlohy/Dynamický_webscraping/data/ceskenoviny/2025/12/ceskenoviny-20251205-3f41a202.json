{
    "title": "Mogheriniová po obvinění z podvodu rezignovala jako rektorka College of Europe",
    "url": "https://www.ceskenoviny.cz/zpravy/mogheriniova-po-obvineni-z-podvodu-rezignovala-jako-rektorka-college-of-europe/2755130",
    "date": "4.12.2025, 13:35",
    "author": "ČTK",
    "source": "ceskenoviny.cz",
    "content_snippet": "Brusel - Bývalá šéfka diplomatické služby Evropské unie Federica Mogheriniová po obvinění z podvodu při zadávání veřejných zakázek, z korupce a ze střetu zájmů rezignovala na pozici rektorky College of Europe v Bruggách. Informovala o tom dnes v dopise zaslaném studentům, zaměstnancům a absolventům školy. Úřad evropského veřejného žalobce (EPPO) dříve uvedl, že vyšetřuje zakázku týkající se vzdělávání mladých diplomatů. Podle serveru Euractiv na svou pozici rezignuje i vysoký diplomat EU Stefano Sannino, také obviněný v této kauze.",
    "full_content": "Brusel - Bývalá šéfka diplomatické služby Evropské unie Federica Mogheriniová po obvinění z podvodu při zadávání veřejných zakázek, z korupce a ze střetu zájmů rezignovala na pozici rektorky College of Europe v Bruggách. Informovala o tom dnes v dopise zaslaném studentům, zaměstnancům a absolventům školy. Úřad evropského veřejného žalobce (EPPO) dříve uvedl, že vyšetřuje zakázku týkající se vzdělávání mladých diplomatů. Podle serveru Euractiv na svou pozici rezignuje i vysoký diplomat EU Stefano Sannino, také obviněný v této kauze.Reklama\"V souladu s úsilím o maximální důkladnost a spravedlnost, se kterým jsem vždy vykonávala své povinnosti, jsem se dnes rozhodla odstoupit z funkce rektorky College of Europe a ředitelky Diplomatické akademie Evropské unie,\" uvedla Mogheriniová v dopise, který má ČTK k dispozici. Právníci bývalé diplomatky uvedli, že jejich klientka popírá jakékoliv pochybení a spolupracuje s vyšetřováním.Podle Euractivu prohlášení bývalé diplomatky následovalo po zasedání výkonného orgánu školy. Server také uvedl, že ve středu o svém odchodu z funkce informoval další obviněný Sannino, který působí jako ředitel generální direktorátu EEAS pro Blízký východ, severní Afriku a Perský záliv. Předčasně odejde do důchodu na konci roku.Belgická policie Mogheriniovou, Sannina a dalšího vysokého funkcionáře z univerzity v Bruggách obvinila ve středu poté, co je zadržela při raziích v budovách EEAS, College of Europe a v domech podezřelých.Případ se týká výběrového řízení na školení juniorních diplomatů financovaného Evropskou unií, které vyhrála univerzita v Bruggách. Vyšetřování zahájily úřady poté, co se objevila tvrzení, že diplomatická služba EU a College of Europe zneužily v letech 2021 a 2022 veřejné prostředky Evropské unie. \"Existuje silné podezření, že důvěrné informace týkající se probíhajícího výběrového řízení byly sdíleny s jedním z jeho účastníků,\" uvedl EPPO.LIVEAn error occurred. Please try again laterTap to unmuteLearn moreAdvertisementMogheriniová vedla diplomatickou službu EU v letech 2014 až 2019. Rektorkou College of Europe, prestižní vysoké školy, kterou vystudovalo mnoho evropských úředníků, se stala v roce 2020. V roce 2014 byla několik měsíců italskou ministryní zahraničí a předtím také poslankyní. Italové Mogheriniová a Sannino jsou podle agentury Reuters dobře známí v evropských diplomatických kruzích a jejich zadržení vyvolalo velký rozruch.Šéfka diplomacie EU Kaja Kallasová v dopise zaslaném zaměstnancům své služby uvedla, že obvinění jsou vážná. Neměla by ake podle ní zastínit dobrou práci, kterou odvádí drtivá většina zaměstnanců.ItálieBelgieEUškolykriminalitadiplomacieFLEŠAutor:ČTKFacebookTwitterVytisknoutReklamaReklama",
    "tags": [
        "Itálie",
        "Belgie",
        "EU",
        "školy",
        "kriminalita",
        "diplomacie",
        "FLEŠ"
    ]
}